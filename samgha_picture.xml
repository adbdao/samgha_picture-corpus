<file>
<pb n="1"/>
<article>釋門集僧軌度圖經</article>
　　<sr><h1>終南山沙門　　道宣　述</h1></sr>
按大唐區宇記第四卷，述興善寺聖跡後云，興善寺
舊有銅鐘一口，重四千斤餘，即後周武帝所鑄懸之
禁內。邕未虧法，前每緇黃升進必擊之以為節候。及
滅二教立通道觀懸之觀內。暨隋伐京乃賜玄都道
眾。時黃巾等將移歸觀中，途經宿此寺。有僧普曠者，
則剛決之士也，果敢雄熟，時輩所推。乃率寺法徒徑
往爭之。立理既齊，曠便即取之。道士等望風索然自
退。僧等懸之寺宇將為重寶。形質雖小而聲甚雄亮。
<pb n="2"/>
故法侶共目為神鐘焉。上有銘曰：天和五年歲次攝
提，五月庚寅造鐘一口。冶昆吾之石練若耶之銅，郢
匠洪鑪化茲神器。雖時屬㽔賓而調諧夷則。故<bf>《春秋
外傳》</bf>曰：所以詠歌九則平民無二，弘宣兩教同歸一
揆，金石冥符天人咸契。九宮九地遙徹洞玄。三千大
千遠聞邊際，銀閣應候延法侶而尋聲，金闕降真俟
仙冠而聽響，式傳萬古，乃勒銘云：<by>（銘四章，章八句）</by>
<si>九霄仙籙，五嶽真文，智炬遐照，禪林遠熏。</si>
<si>金鼓入夢，瓊鐘徹雲，音調冬立，響振秋分。</si>
<si>二教並興，雙鸞同振，遠降天霜，遙虧地鎮。</si>
<pb n="3"/>
<si>陜河浮影，漢溪傳韻，聽響弘法，聞聲起信。</si>
<si>實際遐曠，通玄洞微，化緣待業，造理因機。</si>
<si>靈圖降彩，慧日垂暉，金河霧集，銀澗雲飛。</si>
<si>般若無底，重玄有門，長開久暗，永拔沉惛。</si>
<si>不求正覺，莫會天尊，唯命智海，先度黎元。</si>
其文即周武之詞也。有巫者云：每見一白頭翁不離
其側似如監守。又嶻<by>（才結切）</by>嶭<by>（五結切）</by>山下有人聞其詞
異，乃刻二鯨桴來逮，後有維那擊之不節，遂致破毀。
頻煩鼓鑄而聲終不逮。時有日巖寺沙門釋道宣因
製此<bf>《釋門集僧軌度圖經》</bf>。<h1>序曰：</h1>
<pb n="4"/>
若夫擊鼓誡兵鳴椎集眾，將欲整群有之參差節凡
情之壅滯也。況復撞鐘擊鼓則道振三千，鳴磐撾搥
則教弘萬載。聲聞雖往而風彩若新，正軌乃遙而乘
機不絕，重以法螺、法鼓、法電、法雷，莫不發越淪湑疎
通視聽。斯則導幽途之明略，開至道之康衢，性相以
之逾明，真俗由之通悟。若乃苦輪未靜至人興停毒
之悲，畏道靡夷大聖懷塗炭之切，所以立斯節度勗
示蒙心。故使滅定開士響徹而起深禪散慮明人聲
傳而入顯眾。落塵封於念後息凍爍於目前。啓迷夢
之生常發情識之聾瞽。大小兩食成濟在於犍槌；同
<pb n="5"/>
別二眾匡護由乎聲動。六時因茲而察念，七眾自此
以來儀。三業寄而摛績，八部因之迴首。故得懸諸簨
⿱虛處以樓臺，鐘鏞於巨細之端，鏘洋於聖凡之耳。至
此器也名實高之，應秋霜之響亮乘鳧氏之餘則，和
揚之冶夏庭起於扈川；陜側之渦周器鳴於晉諜。昔
有飲光聖者位列維那，豆姓真人貟充日直，諸餘凡
小無足涉言，是知聖德鴻猷意存遠舉，正績偕於下
武，乘時或在上流，義網施張，陶化恒準，然則有為生
滅靜亂難常，越度乖儀致虧名器，初學輕侮未攝慮
於心猿。前達縱迷莫控情於意馬。忽有鐘鼓擊作失
<pb n="6"/>
定而發狂，攬杵、振槌神惕而心悸，是用籌諸物議
曰非學不知，敢立樣式委示諸後，言雖繁縟臨事多
迷，剋念切躬方登正度，足使濟濟盛德緩步而應疎
鐘鏘鏘令儀肅然而陞位席。是則六和之侶不爽於
玄模，三念之徒無虧於法務，當斯時也豈不盛哉！故
知“悅眾”之名義歸於此。遠承遺寄誠明在斯，圖經兩
鏡貽諸銳葉云耳。
依法律中集僧正軌隨機用之，故有鐘磐螺鼓竹木
煙候，商量唱相趣事便止。然約以三通，延以眾事，登
機決務，如後備之。
<pb n="7"/>
<h1>初明三下法：</h1>
至鐘所，具修威儀誦<bf>《增一》</bf>偈：
<si>降伏魔力怨，除結盡無餘，露地擊犍椎，比丘聞當集。</si>
<si>諸欲聞法人，度流生死海，聞此妙響音，盡當雲集此。</si>
說此偈已，念三寶存五眾，眾各八輩故以四十為差。
三道乘之則一百二十為節也。今則量時約眾粗習
先模，執杵定心虛揩十下。然始發聲漸稀漸亮，最少
以二十七下為節，中多如前約之，<bf>《三千威儀經》</bf>極有
下數多少，階降甚有法度。莫不以三通為節用集三
乘凡聖僧也。至於律制咸述三通，即三下也。故梁代
祖暅<bf>《漏刻經》</bf>云：“上鼓音絕打三通，一通一下”是也。又
<pb n="8"/>
云：當觀因緣緩急先後隨時籌度，是名波利執犍槌
之法也。
<img n="京都大學館藏軌度圖經-20210508/image003.jpg"/>

<pb n="9"/>
<h1>次明長打法：</h1>
有罽膩叱王興師討伐，殘害極多，後悔前罪，死受千
頭魚身，劒輪在空繞身，隨斫隨生，頭滿大海。若聞鐘
聲劒輪便止，因請長打為息苦緣。如<bf>《付法藏傳》</bf>說。又
<pb n="10"/>
如<bf>《雜阿含經》</bf>云：若鳴椎時一切惡道諸苦悉皆便止。
<si>齋講集眾用前三通，</si>
<si>晨昏救苦依後長打。</si>
<pb n="11"/>
<img n="京都大學館藏軌度圖經-20210508/image005.jpg"/>

<pb n="12"/>
<img n="京都大學館藏軌度圖經-20210508/image007.jpg"/>

<pb n="13"/>
<img n="京都大學館藏軌度圖經-20210508/image009.jpg"/>

<pb n="14"/>
此長打教興之由，隨機故有。是知三下集僧，長打救
苦。故諸行者如上經云：聞聲即集，依位赴席。隨其智
力廣略緣念。據斯以言，豈在知事，通一別住咸興正
念，恩霑四趣慈被三界。故經云：入如來室，大慈悲也。
着如來衣，和忍是也。用此量心，不負遺寄。欲長打者，
如前發願，揩鐘定意微漸發聲，準同三下聲絕一通，
為救地獄；又續一通，為救餓鬼；又打一通，為救畜生；
<pb n="15"/>
又打一通，為救修羅如是漸斂。量時約眾延促多少，
非智不知，漸穊漸小，滔滔容與，乃至微細非耳所聞。
經停項間重復生槌，如前三下，最後促打兩下，號曰
“息槌”。大眾通知，有所作業經律盛述，咸曰“三通”，有人
言長打之中具三通也，初起至大為一通，從大至小
為二通，生槌已後為三通，依如本制止在三下，即為
三通。長打之說乃為別緣，唯長為益，故非疲倦所及
也。<bf>《三千威儀經》</bf>“都摩波利”即維那也，有二十五事撾
犍稚，廣文如後。
<pb n="16"/>
<h1>釋門集僧軌度圖經</h1>
<bf>《三千威儀經》</bf>明十二時犍槌法。<by>（犍槌梵語，此翻鐘磐）</by>
<h1>前明五事：</h1>
一、常會時<by>（說恣羯磨講法等集五十四下，謂之一通）</by>。二、旦食時<by>（八下即小食時也）</by>。
三、晝食時<by>（同上一通。即中食時）</by>。四、暮投盤時<by>（同上一通，如今昏鐘。“投盤”疑是梵語）</by>。
五、無常<by>（多少隨時謂人臨終聞聲生善）</by>。
<h1>後明七法：</h1>
一、縣官至。二、大火至。三、大水至。四、賊盜至。<by>（此四並隨時長短）</by>
五、會沙彌<by>（三下）</by>。六、會優婆塞<by>（二下）</by>。七、呼私兒<by>（一下）</by>。

<pb n="17"/>
<h1>後記：</h1>
　　唐道宣律祖<bf>《釋門軌度圖經》</bf>重返漢土因緣，係本寺研究所學生於戒律課程中知有此經，
然弘一大師<bf>《南山律在家備覽》</bf>指出此經「宋時猶存，今逸」，乃祈願諸佛菩薩、道宣律祖
能令眾生再覩此經。尋即在臉書得<bz>京都大學</bz>研究生協助，知該校文學部圖書館存有<bf>《圖經》</bf>手稿。
經法師不辭辛勞代為申請，該校圖書館無私授權本寺得將此經置於資料庫中。
一千餘年後，此經能再重現漢土，非法力不思議，何以名之！
　　　　<sr>義德寺　謹誌 2021/10/1</sr>

</file>